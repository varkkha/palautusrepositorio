Retrospektiivitekniikoita on olemassa useita erilaisia. Seuraavaksi käydään läpi lyhyesti seuraavat tekniikat: Start, Stop, Continue, More of, Less of Wheel sekä Glad, Sad, Mad. Ensimmäiseksi mainitussa tekniikassa tiimin jäsenet arvioivat kuluneen iteraatiokierroksen käyttämällä viittä eri kategoriaa: aloita, lopeta, jatka, lisää ja vähennä. Tiimin jäsenet keskustelevat aiheesta ja lisäävät kommentteja kunkin kategorian alle. Kommenttien keräämisen jälkeen voidaan yhdessä sopia implementoitavista muutoksista. Tämä tekniikka on nopea ja tehokas tapa auttaa tiimejä tunnistamaan kehityskohteita. Pituudeltaan nämä retrospektiivit voivat olla kymmenestä minuutista 25 minuuttiin. Glad, Sad, Mad -tekniikassa tiimin jäsenet kirjaavat sprintin aikana nousseita havaintoja ja luokittelevat nämä havainnot kolmeen eri kategoriaan: iloinen, surullinen ja vihainen. Kategorisoinnin jälkeen äänestetään, että mitkä havainnot retrospektiivissa käsitellään ja eniten ääniä saaneet aiheet nostetaan keskusteltavaksi. Lopuksi sovitaan toimista seuraavaa sprinttiä varten. Tällä tekniikalla toteutetut retrospektiivit vievät enintään noin tunnin verran aikaa. 
