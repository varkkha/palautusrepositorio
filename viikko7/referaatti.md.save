Eero-Veikko Laineen kandidaattityö “Johtaminen perinteisissä ja ketterissä ohjelmistoprojekteissa” käsittelee ohjelmistoprojektien johtamista ja projektinhallintaa sekä perinteisissä että ketterissä projekteissa. Ohjelmistoprojekteissa on ollut haasteita, sillä ohjelmistokehitys on monimutkaista ja projektin luonne muuttuu jatkuvasti asiakkaiden ja teknologian tuottamien vaatimusten muuttuessa. Erilaiset projektinhallintatekniikat ovat pyrkineet vastaamaan näiden ongelmien tuomiin ohjelmistoprojektin johtamisen haasteisiin. Perinteisessä projektinhallinnassa korostetaan tarkkoja etukäteen tehtyjä suunnitelmia ja projektipäällikön roolia. Lisäksi projektipäälliköllä voi olla käytössä melko tarkkoja muodollisia prosesseja liittyen esimerkiksi aikataulutukseen ja kustannusten analysointiin. Muodollisten prosessien noudattaminen on yleisen näkemyksen mukaan hyödyllistä, kun tiimissä on paljon jäseniä, mukana on useita sidosryhmiä, laatuvaatimukset ovat tarkkoja tai kun projektissa ollaan kehityskaaren loppuvaiheessa. 2000-luvulla suosioon noussut ketterä kehitys pyrkii puolestaan reagoimaan muutoksiin nopeasti ja joustavasti. Siinä korostetaan toimintaympäristön ennakoimattomuutta ja ympäristössä tapahtuvia muutoksia. Ketterässä kehityksessä projektipäällikön rooli onkin enemmän toiminnan helpottaja ja mahdollistaja. Johtaminen ei ole myöskään vain yhden henkilön asia, vaan koko tiimi osallistuu siihen ja projektitiimin itseohjautuvuutta korostetaan. Scrum-menetelmässä voidaan sanoa yksinkertaistaen, että projektipäällikön tehtävät on jaettu scrum masterin ja product ownerin kesken.  Todellisuudessa johtajuus ylittyy kuitenkin myös näiden roolien ulkopuolelle ja itseohjautuvat tiimit ovatkin yksi ketterän kehityksen pääperiaatteista.
